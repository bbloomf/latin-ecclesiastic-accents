Ad te, Dómine, levávi ánimam meam. Veni et éripe me; Dómine, ad te confúgi.
Angelus Dómini nuntiávit Maríæ, et concépit de Spíritu Sancto, allelúia.
Annuntiáte pópulis et dícite: Ecce Deus Salvátor noster véniet.
Ante me non est formátus Deus et post me non erit: quia mihi curvábitur omne genu, et confitébitur omnis lingua.
Antequam convenírent, invénta est María habens in útero de Spíritu Sancto, allelúia.
Ave, María, grátia plena, Dóminus tecum.
Beáta es, María, quæ credidísti: perficiéntur in te, quæ dicta sunt tibi a Dómino, allelúia.
Beátam me dicent omnes generatiónes, quia ancíllam húmilem respéxit Deus.
Benedícta tu in muliéribus, et benedíctus fructus ventris tui.
Cánite tuba in Sion, quia prope est dies Dómini: ecce véniet ad salvándum nos, allelúia allelúia.
Cantáte Dómino cánticum novum; laus eius ab extrémis terræ.
Compléti sunt dies Maríæ ut páreret fílium suum primogénitum.
Confortáte manus dissolútas; confortámini, dícite: Ecce Deus noster véniet et salvábit nos, allelúia.
Consolámini, consolámini, pópule meus, dicit Deus vester.
Constántes estóte: vidébitis auxílium Dómini super vos.
Consúrge, consúrge, indúere fortitúdinem, bráchium Dómini.
Convértere, Dómine, aliquántulum, et ne tardes veníre ad servos tuos. 
Crástina die delébitur iníquitas terræ, et regnábit super nos Salvátor mundi.
Crástina erit vobis salus, dicit Dóminus Deus exercítuum.
Cum esset desponsáta Mater Iesu María Ioseph, ántequam convenírent, invénta est in útero habens: quod enim in ea natum est, de Spíritu Sancto est, allelúia.
Da mercédem, Dómine, sustinéntibus te, ut prophétæ tui fidéles inveniántur.
Dabo in Sion salútem, et in Ierúsalem glóriam meam, allelúia.
De Sion exíbit lex, et verbum Dómini de Ierúsalem.
De Sion véniet Dóminus omnípotens, ut salvum fáciat pópulum suum.
De Sion véniet qui regnatúrus est: Dóminus, Emmánuel magnum nomen eius.
De cælo véniet dominátor Dóminus, et in manu eius honor et impérium.
Deus a Líbano véniet, et splendor eius sicut lumen erit.
Dicit Dóminus: Pæniténtiam ágite: appropinquávit enim regnum cælórum, allelúia.
Dícite: Pusillánimes, confortámini: ecce Dóminus Deus noster véniet.
Dies Dómini sicut fur in nocte ita véniet; et vos estóte paráti, quia qua hora non putátis Fílius hóminis véniet.
Dóminus légifer noster, Dóminus rex noster, ipse véniet et salvábit nos.
Dóminus véniet, occúrrite illi dicéntes: Magnum princípium, et regni eius non erit finis, Deus fortis, Dominátor, Princeps pacis, allelúia allelúia.
Dum vénerit Fílius hóminis, putas, invéniet fidem super terram?
Ecce Dóminus noster cum virtúte véniet, ut illúminet óculos servórum suórum, allelúia.
Ecce Dóminus véniet et omnes sancti eius cum eo, et erit in die illa lux magna, allelúia. 
Ecce ancílla Dómini: fiat mihi secúndum verbum tuum.
Ecce apparébit Dóminus et non mentiétur; si moram fécerit, exspécta eum, quia véniet et non tardábit, allelúia.
Ecce compléta sunt ómnia quæ dicta sunt per Ángelum de Vírgine María.
Ecce iam venit plenitúdo témporis, in quo misit Deus Fílium suum in terras.
Ecce in núbibus cæli Dóminus véniet cum potestáte magna, allelúia.
Ecce mitto ángelum meum, qui præparábit viam tuam ante fáciem tuam.
Ecce nomen Dómini venit de longínquo, et cláritas eius replet orbem terrárum.
Ecce rex véniet, Dóminus terræ, et ipse áuferet iugum captivitátis nostræ.
Ecce véniet Deus et homo de domo David, sedére in throno, allelúia.
Ecce véniet Dóminus, princeps regum terræ; beáti qui paráti sunt occúrrere illi.
Ecce véniet Dóminus, ut sédeat cum princípibus et sólium glóriæ téneat.
Ecce véniet Prophéta magnus et ipse renovábit Ierúsalem, allelúia.
Ecce véniet desiderátus cunctis géntibus: et replébitur glória domus Dómini, allelúia.
Ecce vénio cito, et merces mea mecum est, dicit Dóminus: dare unicuíque secúndum ópera sua.
Ego autem ad Dóminum aspíciam, et exspectábo Deum, salvatórem meum. 
Ego vox clamántis in desérto: Dirígite viam Dómini, sicut dixit Isaías prophéta.
Egrediétur Dóminus de loco sancto suo; véniet ut salvet pópulum suum.
Egrediétur virga de radíce Iesse, et replébitur omnis terra glória Dómini: et vidébit omnis caro salutáre Dei.
Eleváre, eleváre, consúrge, Ierúsalem: solve vincla colli tui, captíva fília Sion.
Emítte Agnum, Dómine, dominatórem terræ, de Petra desérti, ad montem fíliæ Sion.
Erúmpant montes iucunditátem et colles iustítiam, quia lux mundi Dóminus cum poténtia venit.
Erunt prava in dirécta et áspera in vias planas. Veni, Dómine, et noli tardáre, allelúia.
Ex quo facta est vox salutatiónis tuæ in áuribus meis, exsultávit in gáudio infans in útero meo, allelúia.
Ex Ægýpto vocávi Fílium meum: véniet ut salvet pópulum suum.
Exspectábo Dóminum, salvatórem meum, et præstolábor eum, dum prope est, allelúia.
Exspectétur sicut plúvia elóquium Dómini; et descéndet super nos sicut ros Deus noster.
Factum est verbum Dómini super Ioánnem, Zacharíæ fílium, in desérto; et descéndit in omnem regiónem Iordánis, prǽdicans baptísmum pæniténtiæ in remissiónem peccatórum.
Gaude et lætáre, fília Ierúsalem: ecce rex tuus véniet tibi. Sion, noli timére, quia cito véniet salus tua.
Gaude et lætáre, fília Sion, quia ecce ego vénio et habitábo in médio tui, dicit Dóminus.
Gaude et lætáre, nova Sion: ecce enim rex tuus véniet, mitis et salvans ánimas nostras.
Gaudéte in Dómino semper: modéstia vestra nota sit homínibus. Dóminus prope est. Nihil sollíciti sitis, sed in omni oratióne petitiónes vestræ innotéscant apud Deum.
Hauriétis aquas in gáudio de fóntibus Salvatóris.
Hoc est testimónium quod perhíbuit Ioánnes: Qui post me venit, ante me factus est.
Hódie sciétis quia véniet Dóminus, et mane vidébitis glóriam eius.
Ierúsalem, gaude gáudio magno, quia véniet tibi Salvátor, allelúia.
Ierúsalem, réspice ad Oriéntem et vide, allelúia.
In advéntu summi Regis mundéntur corda hóminum, ut digne ambulémus in occúrsum íllius: quia ecce véniet et non tardábit.
In illa die stillábunt montes dulcédinem, et colles fluent lac et mel, allelúia.
Intuémini quantum sit gloriósus iste, qui ingréditur ad salvándos pópulos.
Ioánnes autem, cum audísset in vínculis ópera Christi, mittens duos de discípulis suis, ait illi: Tu es qui ventúrus es, an álium exspectámus?
Iucundáre, fília Sion, exsúlta satis, fília Ierúsalem, allelúia.
Iudǽa et Ierúsalem, nólite timére: cras egrediémini, et Dóminus erit vobíscum, allelúia.
Iuste et pie vivámus, exspectántes beátam spem et advéntum Dómini.
Iuxta est salus mea ut véniat, et iustítia mea ut revelétur, dicit Dóminus.
Leva, Ierúsalem, óculos et vide poténtiam Regis: ecce Salvátor venit sólvere te a vínculo.
Levábit Dóminus signum in natiónibus, et congregábit dispérsos Israel.
Leváte cápita vestra: ecce appropinquábit redémptio vestra.
Lex per Móysen data est, grátia et véritas per Iesum Christum facta est.
Lætámini cum Ierúsalem et exsultáte in ea, omnes qui dilígitis eam, in ætérnum.
Misérunt Iudǽi sacerdótes et lévitas ad Ioánnem, ut interrogárent eum: Tu quis es? Et conféssus est et non negávit; et conféssus est: Quia non sum ego Christus.
Missus est Gábriel ángelus ad Mariam Vírginem desponsátam Ioseph.
Montes et colles cantábunt coram Deo laudem, et ómnia ligna silvárum plaudent mánibus: quóniam véniet Dóminus dominátor in regnum ætérnum, allelúia allelúia.
Montes et omnes colles humiliabúntur, et erunt prava in dirécta et áspera in vias planas. Veni, Dómine, et noli tardáre, allelúia.
Multiplicábitur eius impérium, et pacis non erit finis.
Ne tímeas, María, invenísti grátiam apud Dóminum: ecce concípies et páries Fílium, allelúia.
Nólite timére: quinta enim die véniet ad vos Dóminus noster.
Non auferétur sceptrum de Iuda et dux de fémore eius, donec véniat qui mitténdus est; et ipse erit exspectátio géntium.
O Adonái et Dux domus Israel, qui Móysi in igne flammæ rubi apparuísti et ei in Sina legem dedísti: veni ad rediméndum nos in bráchio exténto.
O Clavis David et sceptrum domus Israel, qui áperis, et nemo claudit, claudis, et nemo áperit: veni et educ vinctum de domo cárceris, sedéntem in ténebris et umbra mortis.
O Emmánuel, rex et légifer noster, exspectátio géntium et salvátor eárum: veni ad salvándum nos, Dómine Deus noster.
O Oriens, splendor lucis ætérnæ et sol iustítiæ: veni et illúmina sedéntes in ténebris et umbra mortis.
O Radix Iesse, qui stas in signum populórum, super quem continébunt reges os suum, quem gentes deprecabúntur: veni ad liberándum nos, iam noli tardáre.
O Rex géntium et desiderátus eárum, lapísque anguláris qui facis útraque unum: veni, salva hóminem, quem de limo formásti.
O Sapiéntia, quæ ex ore Altíssimi prodísti, attíngens a fine usque ad finem fórtiter, suáviter disponénsque ómnia: veni ad docéndum nos viam prudéntiæ.
Omnes sitiéntes, veníte ad aquas, quǽrite Dóminum dum inveníri potest, allelúia.
Omnípotens Sermo tuus, Dómine, a regálibus sédibus véniet, allelúia.
Omnis vallis implébitur et omnis mons et collis humiliábitur, et vidébit omnis caro salutáre Dei.
Oriétur sicut sol Salvátor mundi, et descéndet in úterum Vírginis sicut imber super gramen, allelúia.
Parátus esto, Israel, in occúrsum Dómini, quóniam venit.
Ponent Dómino glóriam, et laudem eius in ínsulis nuntiábunt, quia ecce véniet et non tardábit.
Prope est iam Dóminus: veníte, adorémus.
Prophétæ prædicavérunt nasci Salvatórem de Vírgine María.
Propter Sion non tacébo, donec egrediátur ut splendor Iustus eius.
Qui post me venit, ante me factus est: cuius non sum dignus calceaménta sólvere.
Quómodo fiet istud, ángele Dei, quia virum in concipiéndo non pértuli? Audi, María, Virgo Christi: Spíritus Sanctus supervéniet in te, et virtus Altíssimi obumbrábit tibi.
Quǽrite Dóminum, dum inveníri potest; invocáte eum, dum prope est, allelúia.
Regem ventúrum Dóminum, veníte, adorémus.
Rex noster advéniet Christus, quem Ioánnes prædicávit Agnum esse ventúrum.
Roráte, cæli, désuper et nubes pluant Iustum; aperiátur terra et gérminet Salvatórem.
Scitóte quia prope est regnum Dei; amen dico vobis, quia non tardábit.
Sicut fulgur exit ab oriénte et paret in occidénte, ita erit et advéntus Fílii hóminis.
Sion, noli timére: ecce Deus tuus véniet, allelúia.
Sion, renováberis, et vidébis Iustum tuum, qui ventúrus est in te.
Spíritus Dómini super me, evangelizáre paupéribus misit me.
Spíritus Sanctus in te descéndet, María: ne tímeas, habébis in útero Fílium Dei, allelúia.
Super sólium David et super regnum eius sedébit in ætérnum, allelúia.
Tu Béthlehem, terra Iuda, non eris mínima: ex te enim éxiet Dux qui regat pópulum meum Israel.
Tu es qui ventúrus es, Dómine, quem exspectámus, ut salvum fácias pópulum tuum.
Tu es qui ventúrus es, an álium exspectámus? Dícite Ioánni quæ vidístis: ad lumen rédeunt cæci, mórtui resúrgunt, páuperes evangelizántur, allelúia.
Urbs fortitúdinis nostræ Sion, Salvátor ponétur in ea murus et antemurále. Aperíte portas, quia nobíscum Deus, allelúia.
Ut cognoscámus, Dómine, in terra viam tuam, in ómnibus géntibus salutáre tuum.
Veni, Dómine, et noli tardáre: reláxa facínora plebis tuæ Israel.
Veni, Dómine, visitáre nos in pace, ut lætémur coram te corde perfécto.
Véniet Dóminus et non tardábit, ut illúminet abscóndita tenebrárum, et manifestábit se ad omnes gentes, allelúia.
Véniet Dóminus in potestáte magna, et vidébit omnis caro salutáre Dei.
Véniet ecce rex excélsus cum potestáte magna ad salvándas gentes, allelúia.
Véniet fórtior me post me, cuius non sum dignus sólvere corrígiam calceamentórum eius.
Vigiláte ánimo, in próximo est Dóminus Deus noster.
Vigiláte ítaque, quia nescítis diem neque horam, quando Dóminus vester ventúrus sit.
Vox clamántis in desérto: Paráte viam Dómini, rectas fácite sémitas Dei nostri.
Vox clamántis in éremo: Paráte viam Dómino.