Adórna thálamum tuum, Sion, et súscipe regem Christum; quem Virgo concépit, Virgo péperit, Virgo post partum quem génuit adorávit.
Ait Dóminus Deus ad serpéntem: Inimicítiam ponam inter te et mulíerem, et semen tuum et semen íllius; ipsa cónteret caput tuum, allelúia.
Alma Redemptóris Mater, quæ per via cæli porta manes, et stella maris, succúrre cadénti, súrgere qui curat, pópulo; tu quæ genuísti, natúra miránte, tuum sanctum Genitórem, Virgo prius ac postérius, Gabriélis ab ore sumens illud Ave, peccatórum miserére.
Angelus Dómini nuntiávit Maríæ, et concépit de Spíritu Sancto, allelúia.
Antequam convenírent, invénta est María habens in útero de Spíritu Sancto, allelúia.
Assúmpta est María in cælum: gaudent Angeli, laudántes benedícunt Dóminum.
Ave María, grátia plena, Dóminus tecum.
Ave María, grátia plena, Dóminus tecum; benedícta tu in muliéribus, allelúia.
Ave, Regína cælórum, ave, Dómina Angelórum, salve, radix, salve, porta, ex qua mundo lux est orta. Gaude, Virgo gloriósa, super omnes speciósa; vale, o valde decóra, et pro nobis Christum exóra.
Benedícta es tu, Virgo María, a Dómino Deo excélso præ ómnibus muliéribus super terram.
Benedícta tu in muliéribus, et benedíctus fructus ventris tui.
Benedícta, fília, tu a Dómino, quia per te fructum vitæ communicávimus.
Beáta Dei Génetrix María, Virgo perpétua, templum Dómini, sacrárium Spíritus Sancti, sola sine exémplo placuísti fémina Iesu Christo.
Beáta Dei Génetrix María, Virgo perpétua, templum Dómini, sacrárium Spíritus Sancti: sola sine exémplo placuísti Dómino Iesu Christo: ora pro pópulo, intérveni pro clero, intercéde pro devóto femíneo sexu.
Beáta Mater et innúpta Virgo, gloriósa regína mundi, intercéde pro nobis ad Dóminum.
Beáta es, María, quæ credidísti: perficiéntur in te, quæ dicta sunt tibi a Dómino, allelúia.
Beáta es, Virgo Dei Génetrix, quæ credidísti Dómino: perfécta sunt in te quæ dicta sunt tibi a Dómino.
Beáta es, Virgo María, quæ ómnium portásti Creatórem.
Beáta quæ credidísti, quæ dicta sunt tibi a Dómino: cum Christo regnas in ætérnum.
Beáta víscera Maríæ Vírginis, quæ portavérunt ætérni Patris Fílium.
Beáta víscera quæ portavérunt ætérni Patris Fílium, et beáta úbera quæ lactavérunt Christum Dóminum.
Beátam me dicent omnes generatiónes, quia ancíllam húmilem respéxit Deus.
Beátam me dicent omnes generatiónes, quia fecit mihi magna qui potens est, allelúia.
Candor est lucis ætérnæ, et spéculum sine mácula.
Caput tuum ut Carmélus, Dei Génetrix, et comæ cápitis tui sicut púrpura regis.
Christum natum pósitum in præsépio, quem Mater Virgo génuit, veníte adorémus.
Compléti sunt dies Maríæ ut páreret fílium suum primogénitum.
Cor meum et caro mea exsultavérunt in Deum vivum.
Corde et ánimo Christo canámus glóriam in hac sacra sollemnitáte præcélsæ Genetrícis Dei Maríæ.
Cum audísset salutatiónem Maríæ Elísabeth, exclamávit voce magna et dixit: Unde hoc mihi, ut véniat mater Dómini mei ad me?
Cum essem párvula plácui Altíssimo, et de meis viscéribus génui Deum et hóminem.
Cum esset desponsáta mater Iesu María Ioseph, ántequam convenírent, invénta est in útero habens: quod enim in ea natum est, de Spíritu Sancto est, allelúia.
Cum iucunditáte maternitátem beátæ Maríæ semper Vírginis celebrémus.
Cum iucunditáte nativitátem beátæ Maríæ celebrémus, ut ipsa pro nobis intercédat ad Dóminum Iesum Christum.
Cum vidísset Iesus Matrem stantem iuxta crucem, et discípulum quem diligébat, dicit Matri suæ: Múlier, ecce fílius tuus. Deínde dicit discípulo: Ecce mater tua.
Cæli regínam, María, te iure fatémur, e cuius thálamo procéssit iustítiæ sol.
De Iesse progénie procéssit Virgo María, in cuius thálamum introívit Spíritus Altíssimi.
Depósuit poténtes, sanctos persequéntes, et exaltávit húmiles, Christum confiténtes.
Dignáre me laudáre te, Virgo sacráta; da mihi virtútem contra hostes tuos.
Dixit Dóminus matri suæ: Múlier, ecce fílius tuus. Ad discípulum autem: Ecce mater tua.
Dixit mater eius ad illum: Fili, quid fecísti nobis sic? Ecce pater tuus et ego doléntes quærebámus te.
Dum esset rex in accúbitu suo, nardus mea dedit odórem suavitátis.
Ecce María génuit nobis Salvatórem, quem Ioánnes videns exclamávit dicens: ecce Agnus Dei, ecce qui tollit peccáta mundi, allelúia.
Ecce ancílla Dómini: fiat mihi secúndum verbum tuum.
Ecce compléta sunt ómnia quæ dicta sunt per Angelum de Vírgine María.
Ecce virgo concípiet et páriet fílium, et vocábitur nomen eius Emmánuel.
Egrediétur virga de radíce Iesse, et replébitur omnis terra glória Dómini: et vidébit omnis caro salutáre Dei.
Erat Ioseph et Mater Iesu mirántes super his quæ dicebántur de illo.
Esuriéntes replévit bonis Dóminus, et poténtes dívites dimísit inánes.
Ex quo facta est vox salutatiónis tuæ in áuribus meis, exsultávit in gáudio infans in útero meo, allelúia.
Ex te, María Virgo, procéssit Deus et homo; lapis abscíssus est de te Christus Vírgine: Sanctus, quem prophéta Dániel prædíxerat.
Exaltáta es, sancta Dei Génetrix, super choros Angelórum ad cæléstia regna.
Exaltáta est Virgo María super choros Angelórum, et in cápite eius coróna stellárum duódecim, allelúia.
Exaltáta est gloriósa semper María Virgo super choros angelórum: veníte omnes, magnificémus Christum regem, cuius regnum regnum est ómnium sæculórum.
Exsultávit cor meum in Dómino, et exaltátum est cornu meum in Deo meo, quia lætáta sum in salutári tuo.
Exsultávit spíritus meus in Deo salutári meo, quia fecit mihi magna qui potens est.
Exsúltet spíritus meus in Dómino Deo, salutári meo.
Exsúrgens María ábiit in montána cum festinatióne, in civitátem Iuda.
Fac, Deus, poténtiam in bráchio tuo, dispérde supérbos et exálta húmiles.
Favus distíllans lábia tua, sponsa, et odor vestimentórum tuórum sicut odor turis.
Fili, quid fecísti nobis sic? Ego et pater tuus doléntes quærebámus te. Quid est quod me quærebátis? Nesciebátis quia in his quæ Patris mei sunt opórtet me esse?
Gaude Dei Génetrix, Virgo immaculáta; gaude, quæ gáudium ab Angelo suscepísti; gaude, quæ genuísti ætérni lúminis claritátem: gaude Mater, gaude sancta Dei Génetrix Virgo: tu sola mater innúpta; te laudat omnis factúra Genetrícem lucis: sis pro nobis, quǽsumus, perpétua intervéntrix.
Gaude María Virgo cunctas hǽreses sola interemísti in univérso mundo.
Gaude et lætáre, fília Sion, quia ecce ego vénio et habitábo in médio tui, dicit Dóminus.
Genuísti qui te fecit, et in ætérnum pérmanes Virgo.
Germinávit radix Iesse, orta est stella ex Iacob: Virgo péperit Salvatórem. Te laudámus, Deus noster.
Glorificámus te, Dei Génetrix, quia ex te natus est Christus; salva omnes qui te gloríficant.
Gloriósæ Vírginis Maríæ ortum digníssimum recolámus, quæ et Genetrícis dignitátem obtínuit et virginálem pudicítiam non amísit.
Gábriel Angelus locútus est Maríæ dicens: Ave, grátia plena, Dóminus tecum; benedícta tu in muliéribus.
Génuit puérpera Regem cui nomen ætérnum, et gáudia matris habens cum virginitátis honóre; nec primam símilem visa est nec habére sequéntem, allelúia.
Hódie María Virgo cælos ascéndit: gaudéte, quia cum Christo regnat in ætérnum.
Hódie beáta Virgo María púerum Iesum præsentávit in templo; et Símeon, replétus Spíritu Sancto, accépit eum in ulnas suas et benedíxit Deum, allelúia.
Hódie egréssa est virga de radíce Iesse, hódie sine ulla peccáti labe concépta est María, hódie contrítum est ab ea caput serpéntis antíqui, allelúia.
Hódie gloriósa cæli Regína in terris appáruit; hódie pópulo suo verba salútis et pígnora pacis áttulit; hódie Angelórum et fidélium chori Immaculátam Conceptiónem celebrántes gáudio exsúltant, allelúia.
Hódie nata est Regína mundi: paradísus gaudet et exsúltat mundus.
Hódie nomen tuum ita magnificávit Dóminus, ut non recédat laus tua de ore hóminum.
Iam hiems tránsiit, imber ábiit et recéssit: surge amíca mea et veni.
In flore mater, in partu virgo, gaude et lætáre, Virgo Mater Dómini.
In odóre unguentórum tuórum cúrrimus, adulescéntulæ dilexérunt te nimis.
Inclita stirps Iesse virgam prodúxit amœ́nam, de qua procéssit flos miro plenus odóre.
Ingréssus Angelus ad Mariam dixit: Ave, María grátia plena, Dóminus tecum.
Intemeráta Virgo, quæ Redemptórem Israel peperísti et post partum virgo permansísti, Dei Génetrix, intercéde pro nobis.
Intrántes magi invenérunt púerum cum María, matre eius, et procidéntes adoravérunt eum, allelúia.
Intrávit María in domum Zacharíæ et salutávit Elísabeth.
Ista est colúmba mea, perfécta mea, immaculáta mea.
Iucundáre, fília Sion, exsúlta satis, fília Ierúsalem, allelúia.
Laudábilis Virgo, quæ meruísti portáre in tuo útero Salvatórem mundi.
Læva eius sub cápite meo, et déxtera íllius amplexábitur me.
Magníficat ánima mea Dóminum, quia respéxit Deus humilitátem meam.
Magníficet te semper ánima mea, Deus meus.
María Virgo assúmpta est ad æthéreum thálamum, in quo Rex regum stelláto sedet sólio.
María autem conservábat ómnia verba hæc, cónferens in corde suo.
Meditátio cordis mei in conspéctu tuo semper, Dómine, adiútor meus et redémptor meus.
Missus est Angelus Gábriel a Deo ad vírginem desponsátam viro cui nomen erat Ioseph, de domo David; et nomen vírginis María.
Missus est Gábriel Angelus ad Mariam Vírginem desponsátam Ioseph.
Múlier amícta sole, et luna sub pédibus eius, et in cápite eius coróna stellárum duódecim.
Nativitátem hodiérnam perpétuæ Vírginis Genetrícis Dei Maríæ solémniter celebrémus, qua celsitúdo throni procéssit, allelúia.
Natívitas est hódie sanctæ Maríæ Vírginis, cuius vita ínclita cunctas illústrat Ecclésias.
Natívitas gloriósæ Vírginis Maríæ ex sémine Abrahæ: orta de tribu Iuda, clara ex stirpe David.
Natívitas tua, Dei Génetrix Virgo, gáudium annuntiávit univérso mundo: ex te enim ortus est sol iustítiæ, Christus Deus noster; qui solvens maledictiónem dedit benedictiónem, et confúndens mortem donávit nobis vitam sempitérnam.
Ne tímeas, María, invenísti grátiam apud Dóminum : ecce concípies et páries Fílium, allelúia.
Nigra sum sed formósa, fíliæ Ierúsalem: ídeo diléxit me rex, et introdúxit me in cubículum suum.
Nésciens Mater Virgo virum, péperit sine dolóre Salvatórem sæculórum; ipsum regem angelórum sola Virgo lactábat úbere de cælo pleno.
Núptiæ factæ sunt in Cana Galilǽæ, et erat ibi Iesus cum María matre sua.
O mira res! fília lactat Patrem, creatúra Creatórem, fámula Dominántem. O beáta Mater! quæ úbere eum lactat, qui ómnibus úbera misericórdiæ propínat.
O mundi Dómina, régio ex sémine orta, ex tua iam Christus procéssit alvo, tamquam sponsus de thálamo: hic iacet in præsépio, qui et sídera regit.
O vos omnes, qui transítis per viam, atténdite, et vidéte si est dolor sicut dolor meus.
Odor tuus, sancta Dei Génetrix, sicut odor bálsami, quasi lílium sic efflorébit Dei Génetrix Virgo.
Opréssit me dolor, et fácies mea intúmuit a fletu, et pálpebræ meæ caligavérunt.
Oriétur sicut sol Salvator mundi, et descéndet in úterum Vírginis sicut imber super gramen, allelúia.
Ornátam in monílibus fíliam Ierúsalem Dóminus concupívit.
Ornávit me Dóminus ornaménto decóris, et corónam pósuit cápiti meo.
Paradísi porta per Evam cunctis clausa est et per Mariam Vírginem íterum patefácta est, allelúia.
Pastóres venérunt festinántes, et invenérunt Mariam et Ioseph et infántem pósitum in præsépio.
Perseverábant unanímiter in oratióne, cum María matre Iesu.
Ponam te signáculum, dicit Dóminus, in conspéctu meo semper, quóniam elégi te.
Post partum, Virgo, invioláta permansísti; Dei Génetrix, intercéde pro nobis.
Præclára salútis auróra, ex te, Virgo María, exívit sol iustítiæ, qui visitávit nos óriens ex alto.
Pulchra es et decóra, fília Ierúsalem, terríbilis ut castrórum ácies ordináta.
Quando nata est Virgo sacratíssima, tunc illuminátus est mundus: stirps beáta, radix sancta, et benedíctus fructus eius.
Quasi cedrus exaltáta es in Líbano, et quasi cypréssus in monte Sion, sancta Dei Génetrix.
Quia fecit mihi Dóminus magna qui potens est, et sanctum nomen eius.
Quia respéxit Deus humilitátem meam, beátam me dicent omnes generatiónes.
Quæ est ista quæ ascéndit sicut auróra consúrgens, pulchra ut luna, elécta ut sol, terríbilis ut castrórum ácies ordináta?
Quómodo fiet istud, Angele Dei, quia virum in concipiéndo non pértuli? Audi, María, Virgo Christi: Spíritus Sanctus supervéniet in te, et virtus Altíssimi obumbrábit tibi.
Regáli ex progénie María exórta refúlget, cuius précibus nos adiuvári, mente et spíritu devotíssime póscimus.
Regína cæli, lætáre, allelúia, quia quem meruísti portáre, allelúia, resurréxit sicut dixit, allelúia, ora pro nobis Deum, allelúia.
Regína mundi digníssima, María virgo perpétua, intercéde pro nostra pace et salúte, quæ genuísti Christum Dóminum, Salvatorem ómnium.
Replévit et inebriávit me amaritúdine inimícus meus.
Respéxit Dóminus humilitátem meam, et fecit in me magna qui potens est.
Rubum quem víderat Móyses incombústum, conservátam agnóvimus tuam laudábilem virginitátem. Dei Génetrix, intercéde pro nobis.
Salve Regína, mater misericórdiæ; vita, dulcédo et spes nostra, salve. Ad te clamámus, éxsules fílii Evæ. Ad te suspirámus, geméntes et flentes in hac lacrimárum valle. Eia ergo, advocáta nostra, illos tuos misericórdes óculos ad nos convérte. Et Iesum, benedíctum fructum ventris tui, nobis post hoc exsílium osténde. O clemens, o pia, o dulcis, Virgo María.
Sancta Dei Génetrix, intercéde pro nobis, de cuius útero procéssit redémptio mundi.
Sancta María, succúrre míseris, iuva pusillánimes, réfove flébiles, ora pro pópulo, intérveni pro clero, intercéde pro devóto femíneo sexu, séntiant omnes tuum levámen quicúmque ínvocant tuum nomen.
Sancta et immaculáta virgínitas, quibus te láudibus réferam néscio, quia quem cæli cápere non póterant, tuo grémio contulísti.
Sicut locútus es ad patres nostros, Dómine, recordáre misericórdiæ tuæ.
Speciósa facta es et suavis in delíciis tuis, sancta Dei Génetrix.
Spíritus Sanctus in te descéndet, María, et virtus Altíssimi obumbrábit tibi.
Spíritus Sanctus in te descéndet, María: ne tímeas, habébis in útero Fílium Dei, allelúia.
Sub tuam protectiónem confúgimus, ubi infírmi accepérunt virtútem; et propter hoc tibi psállimus, Dei Génetrix Virgo.
Sub tuum præsídium confúgimus, sancta Dei Génetrix; nostras deprecatiónes ne despícias in necessitátibus, sed a perículis cunctis líbera nos semper, Virgo gloriósa et benedícta.
Suscépit Deus Israel púerum suum, sicut locútus est ad Abraham et semen eius: exaltáre húmiles usque in sǽculum.
Talis est diléctus meus et ipse est amícus meus, fíliæ Ierúsalem, allelúia.
Tota pulchra es, María, et mácula originális non est in te.
Tota pulchra es, amíca mea, et mácula non est in te.
Trahe nos, Virgo immaculáta: post te currémus in odórem unguentórum tuórum.
Tu decus virgíneum, Virgo Dei Génetrix María; tu sola inter omnes vírgines castíssima: exorámus ut pro salúte nostra apud Dóminum interveníre dignéris, allelúia.
Tu es sponsa mea elécta, in te complácuit ánimæ meæ, allelúia.
Tu glória Ierúsalem, tu lætítia Israel, tu honorificéntia pópuli nostri.
Tuam ípsius ánimam, ait ad Mariam Símeon, pertransíbit gládius.
Unguéntum effúsum nomen tuum, Dei Génetrix, ídeo adulescéntulæ dilexérunt te nimis.
Ut audívit salutatiónem Maríæ Elísabeth, exsultávit infans in útero eius, et repléta est Spíritu Sancto.
Vestiméntum tuum cándidum quasi nix, et fácies tua sicut sol.
Vidi speciósam sicut colúmbam, et circumdábant eam flores rosárum et lília convállium.
Vidérunt eam fíliæ Sion vernántem in flóribus rosárum, et beatíssimam prædicavérunt.
Vidérunt eam fíliæ Sion, et beátam dixérunt, et regínæ laudavérunt eam.
Virgo María, non est tibi símilis nata in mundo, in muliéribus: flores ut rosa, oles sicut lílium; ora pro nobis ad tuum Fílium.
Virgo prudentíssima, quo progréderis quasi auróra valde rútilans? Fília Sion, tota formósa et suavis es, pulchra ut luna, elécta ut sol.
Virgo sacra et virílis ignára consórtii, Spíritu Sancto fecundáta, ineffabíliter mundi parturívit Auctórem.
Virgo semper fidélis, et si Verbum génuit incarnátum, virgo mansit et post partum; quam laudántes omnes dícimus: Benedícta tu in muliéribus.
Virgo verbo concépit, Virgo permánsit, Virgo péperit Regem ómnium regum.