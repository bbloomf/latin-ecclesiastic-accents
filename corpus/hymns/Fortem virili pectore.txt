Fortem viríli péctore
laudémus omnes féminam,
quæ sanctitátis glória
ubíque fulget ínclita.
Hæc sancto amóre sáucia,
huius cadúca sǽculi
dum calcat, ad cæléstia
iter perégit árduum.
Carnem domans ieiúniis,
dulcíque mentem pábulo
oratiónis nútriens,
cæli potítur gáudiis.
Rex Christe, virtus fórtium,
qui magna solus éfficis,
huius precátu, quǽsumus,
audi benígnus súpplices.
Iesu, tibi sit glória,
qui nos beátæ sérvulæ
speráre das suffrágia
et sempitérna prǽmia. Amen.
