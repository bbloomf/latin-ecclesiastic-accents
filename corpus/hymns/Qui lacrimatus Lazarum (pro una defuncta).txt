Qui lacrimátus Lázarum
geménsque cum soróribus,
ipsum fecísti prǽpotens
illárum reddi stúdiis:
Qui petivísti sóntibus
benígnus indulgéntiam,
ac verba miserántia
dixísti pœnæ sócio:
Qui, móriens, discípulo
matrem donásti Vírginem,
tuórum quæ fidélium
agóni adésset último:
Da nobis, Christe Dómine,
tuo redémptis sánguine,
duræ mortis tristítiam
in vitæ verti gáudium.
Tuámque voca fámulam,
ex hoc proféctam sǽculo,
ut ubi mors iam déerit
te vitæ canat príncipem. Amen.