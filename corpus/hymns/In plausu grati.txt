In plausu grati cárminis
adsit nova lætítia,
dum Dei matris Vírginis
sumit vita princípia.
María, mundi glória,
lucis ætérnæ fília,
te præservávit Fílius
ab omni labe pénitus.
Originális mácula
cuncta respérsit sǽcula;
sola post Natum vítiis
numquam contácta díceris.
Caput serpéntis cállidi
tuo pede contéritur;
fastus gigántis pérfidi
David funda devíncitur.
Colúmba mitis, húmilis,
fers, carens felle críminis,
signum Dei cleméntiæ,
ramum viréntis grátiæ.
Patri sit et Paráclito
tuóque Nato glória,
qui sanctitátis únicæ
te munerárunt grátia. Amen.
