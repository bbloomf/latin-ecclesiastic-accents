Veni, præcélsa Dómina;
María, tu nos vísita,
quæ iam cognátæ dómui
tantum portásti gáudii.
Veni, iuvámen sǽculi,
sordes aufer piáculi,
ac visitándo pópulum
pœnæ tolle perículum.
Veni, stella, lux márium,
infúnde pacis rádium;
rege quodcúmque dévium,
da vitam innocéntium.
Veni, precámur, vísites
nobísque vires róbores
virtúte sacri ímpetus,
ne fluctuétur ánimus.
Veni, virga regálium,
reduc fluctus errántium
ad unitátem fídei,
in qua salvántur cǽlici.
Veni, tecúmque Fílium
laudémus in perpétuum,
cum Patre et Sancto Spíritu,
qui nobis dent auxílium. Amen.
