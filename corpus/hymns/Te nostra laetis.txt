Te nostra lætis láudibus,
Iacóbe, tollunt cántica,
quem Christus arte ex rétium
ad tanta vexit cúlmina.
Ipso vocánte, cóncitus
cum fratre linquis ómnia,
ipsíus et fis nóminis
verbíque præco férvidus.
Testis poténtis déxteræ
præclárus alta cónspicis,
in monte celsam glóriam,
tristes in horto angústias.
Qui promptus exstas, póscitur
cum passiónis póculum,
tu primus ex apóstolis
pro Christi amóre plécteris.
Iesu fidélis ássecla
satórque lucis cǽlicæ,
mentes fide claréscere,
da spe fovéri péctora.
Christi sequi da sédulos
præcépta nos in sǽculo,
hymnos ut olim glóriæ
fundámus illi pérpetim. Amen.
