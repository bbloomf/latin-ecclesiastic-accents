O castitátis sígnifer
et fortitúdo mártyrum,
utrísque reddens prǽmia,
audi benígnus súpplices.
Hæc virgo magni péctoris,
beáta sorte dúplici
bináque palma nóbilis,
hic tóllitur præcóniis.
Hæc te fatéri pértinax,
tortóris acre bráchium
armávit in se strénue
tibíque fudit spíritum.
Sic sæviéntis vúlnera
et blandiéntis víncere
mundi docens illécebram,
fidem docet nos íntegram.
Huius favóre débita
nobis remíttas ómnia,
foménta tollens críminum
tuámque subdens grátiam.
Iesu, tibi sit glória,
qui natus es de Vírgine,
cum Patre et almo Spíritu,
in sempitérna sǽcula. Amen.
