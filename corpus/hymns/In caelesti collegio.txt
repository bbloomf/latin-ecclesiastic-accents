In cælésti collégio
Francíscus fulget glória,
insígni privilégio
Christi portans insígnia.
Hic cœtus apostólici
est factus consors páuperis,
crucem in se domínici
signum repórtans fœ́deris.
Hic martyr desidério
crucem post Iesum báiulat,
quem mártyrum consórtio
Christus in cælis cópulat.
Crucem per abstinéntiam
Francíscus ferens iúgiter,
iam confessórum glóriam
adéptus est felíciter.
Candens decóre níveo,
passum hic sequens Dóminum,
nunc castitátis prǽmio
gaudet in choro vírginum.
Pater, Natus cum Flámine
nos per Francísci vúlnera
lustrent divíno lúmine,
ætérna dantes múnera. Amen.
