Te gestiéntem gáudiis,
te sáuciam dolóribus,
te iugi amíctam glória,
o Virgo Mater, pángimus.
Ave, redúndans gáudio
dum cóncipis, dum vísitas,
et edis, offers, ínvenis,
mater Beáta, Fílium.
Ave, dolens et íntimo
in corde agónem, vérbera,
spinas crucémque Fílii
perpéssa, princeps mártyrum.
Ave, in triúmphis Fílii,
in ígnibus Parácliti,
in regni honóre et lúmine
regína fulgens glória.
Veníte, gentes, cárpite
ex his rosas mystériis
et pulchri amóris ínclitæ
matri corónas néctite.
Iesu, tibi sit glória,
qui natus es de Vírgine,
cum Patre et almo Spíritu,
in sempitérna sǽcula. Amen.
