Agnóscat omne sǽculum
venísse vitæ prǽmium;
post hostis ásperi iugum
appáruit redémptio.
Isaías quæ prǽcinit
compléta sunt in Vírgine;
annuntiávit Angelus,
Sanctus replévit Spíritus.
María ventre cóncipit
verbi fidélis sémine;
quem totus orbis non capit,
portant puéllæ víscera.
Adam vetus quod pólluit,
Adam novus hoc ábluit;
tumens quod ille déicit,
humíllimus hic érigit.
Christo sit omnis glória,
Dei Paréntis Fílio,
quem Virgo felix cóncipit
Sancti sub umbra Spíritus. Amen.
