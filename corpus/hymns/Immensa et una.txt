Imménsa et una, Trínitas,
cuius potéstas ómnia
facit regítque témpora
et exstat ante sǽcula,
Tu sola pleno súfficis
tibi beáta gáudio;
tu pura, simplex, próvida
cælos et orbem cóntines.
Omnis, Pater, fons grátiæ,
Lumen patérnæ glóriæ,
Sancte utriúsque Spíritus
intermináta cáritas,
Ex te supréma orígine,
Trias benígna, prófluit
creáta quicquid sústinet,
quicquid decóre pérficit.
Quos et coróna múneras
adoptiónis íntimæ,
nos templa fac niténtia
tibi placére iúgiter.
O viva lux, nos ángelis
da iungi in aula cǽlica,
ut grati amóris láudibus
te concinámus pérpetim. Amen.
