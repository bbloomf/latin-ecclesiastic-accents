In mártyris Lauréntii
non incruénto prœ́lio,
armáta pugnávit Fides
próprii cruóris pródiga.
Hic primus e septem viris
qui stant ad aram próximi,
levíta sublímis gradu
et céteris præstántior.
Hic dímicans fortíssimus
non ense præcínxit latus,
hostíle sed ferrum retro
torquens in auctórem tulit.
Sic, sancte Laurénti, tuam
nos passiónem quǽrimus;
quod quisque supplex póstulat,
fert impetrátum próspere,
Dum cæli inenarrábili
alléctus urbi múniceps,
ætérnæ in arce cúriæ
gestas corónam cívicam.
Honor Patri cum Fílio
et Spíritu Paráclito
qui nos tuis suffrágiis
ditent perénni láurea. Amen.
