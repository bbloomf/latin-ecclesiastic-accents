Dóminus regnávit! Commoveántur pópuli; * sedet super chérubim, moveátur terra.
Dóminus in Sion magnus * et excélsus super omnes pópulos.
Confiteántur nómini tuo magno et terríbili, * quóniam sanctum est.
Rex potens iudícium díligit: † tu statuísti quæ recta sunt, * iudícium et iustítiam in Iacob tu fecísti.
Exaltáte Dóminum Deum nostrum † et adoráte ad scabéllum pedum eius, * quóniam sanctus est.
Móyses et Aaron in sacerdótibus eius * et Sámuel inter eos qui ínvocant nomen eius.
Invocábant Dóminum, et ipse exaudiébat eos, * in colúmna nubis loquebátur ad eos.
Custodiébant testimónia eius * et præcéptum quod dedit illis.
Dómine Deus noster, tu exaudiébas eos; † Deus, tu propítius fuísti eis, * ulcíscens autem adinventiónes eórum.
Exaltáte Dóminum Deum nostrum † et adoráte ad montem sanctum eius, * quóniam sanctus Dóminus Deus noster.
