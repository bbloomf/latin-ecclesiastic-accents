Dixit Dóminus Dómino meo:
	"Sede a dextris meis,
donec ponam inimícos tuos
	scabéllum pedum tuórum".
Virgam poténtiæ tuæ emíttet Dóminus ex Sion:
	domináre in médio inimicórum tuórum.
Tecum principátus in die virtútis tuæ,
	in splendóribus sanctis,
	ex útero ante lucíferum génui te.
Iurávit Dóminus et non pænitébit eum:
	"Tu es sacérdos in ætérnum secúndum órdinem Melchísedech".
Dóminus a dextris tuis,
	conquassábit in die iræ suæ reges.
Iudicábit in natiónibus: cumulántur cadávera,
	conquassábit cápita in terra spatiósa.
De torrénte in via bibet,
	proptérea exaltábit caput.