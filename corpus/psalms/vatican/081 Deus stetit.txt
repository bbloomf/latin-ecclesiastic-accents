Deus stetit in concílio divíno,
	in médio deórum iúdicat.
"Usquequo iudicábitis iníque
	et fácies peccatórum sumétis?
Iudicáte egéno et pupíllo,
	húmilem et páuperem iustificáte.
Erípite páuperem
	et egénum de manu peccatóris liberáte".
Nesciérunt neque intellexérunt, in tenébris ámbulant;
	movebúntur ómnia fundaménta terræ.
Ego dixi: "Dii estis,
	et fílii Excélsi omnes".
Vos autem sicut hómines moriémini
	et sicut unus de princípibus cadétis.
Surge, Deus, iúdica terram,
	quóniam tu hereditábis in ómnibus géntibus.