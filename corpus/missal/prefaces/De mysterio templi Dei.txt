Vere dignum et iustum est,aequum et salutáre,
nos tibi, sancte Pater, semper et ubíque grátias ágere.
Qui templum glóriæ tuæ univérsum mundum fecísti,
ut nomen tuum ubíque clarificarétur,
sed et loca divínis apta mystériis non rénuis tibi sacrári.
Hanc ergo oratiónis domum, humáno exstrúctam labóre,
maiestáti tuæ exsultántes dicámus.
Hic veri Templi adumbrátur mystérium
et cæléstis Ierúsalem prænotátur imágo.
Corpus enim Fílii tui, ex alma Vírgine nati,
templum effecísti tibi sacrátum,
in quo inhabitáret plenitúdo divinitátis.
Ecclésiam autem sanctam constituísti civitátem,
super fundaméntum Apostolórum ædificátam,
summo angulári lápide ipso Christo Iesu;
sed eléctis construéndam lapídibus,
Spíritu vivificátis, coagmentátis caritáte,
ubi tu per infiníta sǽcula ómnia ómnibus eris
et Christi lumen fulgébit perénne.
Per quem nos, Dómine,
cum Angelis et Sanctis univérsis
tibi confitémur, in exsultatióne dicéntes: