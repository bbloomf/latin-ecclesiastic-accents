Vere dignum et iustum est, æquum et salutáre,
nos tibi semper et ubíque grátias ágere,
sancte Pater, Dómine cæli et terræ,
per Christum Dóminum nostrum.
Quia per Verbum tuum mundum creásti
et univérsa in æquitáte moderáris.
Ipsum, caro factum, nobis mediatórem dedísti,
qui verba tua nobis est locútus
et ad sui sequélam nos vocávit;
ille via est quæ nos ad te ducit,
véritas quæ nos líberat,
vita quæ gáudio nos replet.
Per Fílium tuum hómines,
quos ad glóriam tui nóminis fecísti,
sánguine crucis eius redémptos
et Spíritus sigíllo signátos
in unam cólligis famíliam.
Quaprópter nunc et usque in sǽculum,
ómnibus cum Angelis glóriam tuam prædicámus,
iucúnda celebratióne clamántes: