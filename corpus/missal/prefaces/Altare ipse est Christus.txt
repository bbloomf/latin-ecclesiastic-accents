Vere dignum et iustum est, æquum et salutáre,
nos tibi semper et ubíque grátias ágere:
Dómine, sancte Pater, omnípotens ætérne Deus:
per Christum Dóminum nostrum.
Qui verus sacérdos veráque efféctus hóstia,
memoriále sacrifícii, quod ipse in ara crucis tibi óbtulit,
nobis præcépit in perpétuum celebráre.
Ideo pópulus tuus hoc eréxit altáre,
quod tibi, Dómine, exsultántes dicámus.
Hic est vere locus excélsus,
ubi Christi sacrifícium in mystério iúgiter offértur,
laus tibi perfécta tribúitur
nostráque exséritur redémptio.
Hic domínica mensa parátur,
ad quam fílii tui, Christi Córpore refécti,
in unam et sanctám congregántur Ecclésiam.
Hic fidéles Spíritum tuum háuriunt
de flumínibus a Christo, spiritáli petra, manántibus,
per quem et ipsi fiunt oblátio sancta, vivum altáre.
Unde et nos, Dómine, cum Angelis et Sanctis univérsis
tibi confitémur, in exsultatióne dicéntes: