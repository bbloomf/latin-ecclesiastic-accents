Vere dignum et iustum est, æquum et salutáre,
nos tibi semper et ubíque grátias ágere:
Dómine, sancte Pater, omnípotens ætérne Deus:
per Christum Dóminum nostrum.
Quia in ipso novum nexuísti cum tuo pópulo testaméntum,
ut, quem mortis eius et resurrectiónis redemísses mystério,
divínæ fáceres natúræ consórtem
eiúsque in cælis glóriæ coherédem.
Cuius piíssimam grátiæ largitátem
in viri mulierísque significásti connúbio,
ut ad ineffábile tui amóris consílium
nos revocáret quod ágitur sacraméntum.
Et ídeo, cum Angelis et ómnibus Sanctis,
te laudámus, sine fine dicéntes: