1. Esto, Dómine, propítius plebi tuæ,
et temporáli consolatióne non déseras,
quam vis ad ætérna conténdere.
Per Christum.

2. Da, quǽsumus, Dómine, pópulis christiánis,
et quæ profiténtur agnóscere,
et cæléste munus dilígere, quod frequéntant.
Per Christum.

3. Plebs tua, Dómine, quǽsumus,
benedictiónis sanctæ munus accípiat,
per quod et nóxia quæque declínet,
et optáta repériat.
Per Christum.

4. Pópulum tuum, Dómine, quǽsumus,
ad te toto corde convérte,
quia, quos deféndis étiam delinquéntes,
maióre pietáte tuéris sincéra mente devótos.
Per Christum.

5. Famíliam tuam, quǽsumus, Dómine, propitiátus illústra,
ut, beneplácitis inhæréndo,
cuncta quæ bona sunt mereátur exercére.
Per Christum.

6. Largíre, quǽsumus, Dómine,
fidélibus tuis indulgéntiam placátus et pacem,
ut pariter ab ómnibus mundéntur offénsis,
et secúra tibi mente desérviant.
Per Christum.

7. Subiéctum tibi pópulum, quǽsumus, Dómine,
propitiátio cæléstis amplíficet,
et tuis semper fáciat servíre mandátis.
Per Christum.

8. Propitiáre pópulo tuo,
Deus, ut, ab omni malo liberátus,
et toto tibi corde desérviat,
et sub tua semper protectióne consístat.
Per Christum.

9. Família tua, Deus,
et de celebrátis mystériis
suæ redemptiónis iúgiter collætétur,
et eius dona perseveránter acquírat.
Per Christum.

10. Dómine Deus, de abundántia misericordiárum tuárum
fámulos præsta locuplétes, præsta secúros,
ut, confirmáti benedictiónibus tuis,
in omni gratiárum actióne semper abúndent,
teque perpétua exsultatióne benedícant.
Per Christum.

11. Famíliam tuam, quǽsumus, Dómine,
contínua pietáte custódi,
ut a cunctis adversitátibus,
te protegénte, sit líbera,
et in bonis áctibus tuo nómini sit devóta.
Per Christum.

12. Fidéles tuos, quǽsumus, Dómine,
córpore páriter et mente purífica,
ut, tua inspiratióne compúncti,
nóxias delectatiónes vitáre præváleant,
atque tua semper suavitáte pascántur.
Per Christum.

13. Adsit, Dómine,
fidélibus tuis sacræ benedictiónis efféctus,
qui mentes ómnium spiritáli vegetatióne dispónat,
ut ad ópera sua exercénda
virtúte caritátis tuæ roboréntur.
Per Christum.

14. Auxílium tuum, Dómine,
nómini tuo súbdita poscunt corda fidélium,
ut quia sine te nihil possunt
implére quod iustum est,
tua misericórdia largiénte,
et quæ recta sunt apprehéndant
et ómnia sibi profutúra percípiant.
Per Christum.

15. Succúrre, Dómine, quǽsumus, pópulo fidéli deprecánti
et opem tríbue benígnus fragilitáti humánæ,
ut sincéra tibi mente devótus
et præséntis vitæ remédiis gáudeat et futúræ.
Per Christum.

16. Réspice, Dómine, propítius famíliam tuam
et perpétuam largíre misericórdiam supplicánti;
ut sine qua nihil potest a te dignum prorsus effícere,
per eam salutária tua præcépta mereátur implére.
Per Christum.

17. Grátiam cæléstem, Dómine, super fidéles tuos multíplica:
quorum laudent te ora, laudet ánima, laudet et vita,
et quia tui múneris est quod sumus,
tuum sit omne quod vivémus.
Per Christum.

18. Pópulum tuum, Dómine, quǽsumus,
cæléstibus ínstrue disciplínis,
ut, ómnia vitándo quæ mala sunt
et bona cuncta sectándo,
non indignátionem tuam,
sed iúgiter misercórdiam consequátur.
Per Christum.

19. Adésto, Dómine, supplícibus tuis,
et spem suam in tua misericórdia collocántes
tuére propítius,
ut in sancta conversatióne fidéles permáneant
et, consequéntes sufficiéntiam temporálem,
promissiónis tuæ perficiántur herédes in ætérnum.
Per Christum.

20. Tuæ largíre pietátis grátiam, Dómine,
pópulo tuo supplicánti,
ut qui te factóre cónditus,
te est reparátus auctóre,
te iúgiter operánte salvétur.
Per Christum.

21. Profíciat, quǽsumus, Dómine,
fidélis pópulus tuæ pietátis instínctu
et, salúbri compunctióne motus,
gratánter quæ prǽcipis exsequátur,
ut quæ promíttis accípiat.
Per Christum.

22. Móveat pietátem tuam, quǽsumus, Dómine,
fragílitas plebis tibi devótæ
et misericórdiam tuam supplicátio fidélis obtíneat,
ut quod méritis non præsúmit,
indulgéntiæ tuæ largitáte percípiat.
Per Christum.

23. Ad defensiónem filiórum, Dómine, quǽsumus,
déxteram tuæ maiestátis exténde
et patérnæ voluntáti oboediéntes
perpétua pietátis tuæ protectióne muniántur.
Per Christum.

24. Réspice, Dómine, famíliæ tuæ preces
et opem tríbue supplíciter imploránti,
ut cóngruis subsídiis roborátus
in confessióne tui nóminis perséveret.
Per Christum.

25. Consérva, Dómine, quǽsumus, famíliam tuam
et misericordiárum tuárum
propítius ubertátem concéde,
ut cæléstibus eruditiónibus multiplicétur et donis.
Per Christum.

26. Lætétur, Dómine, quǽsumus,
pópulus fidélis déxtera tua sublevátus
et christiána conversatióne profíciens,
et præséntibus gáudeat bonis et futúris.
Per Christum.

In festis Sanctorum
27. Exsúltet, Dómine, pópulus christiánus
de magnórum Fílii tui glorificatióne membrórum,
et in quorum est celebritáte tibi devótus,
partem acquírat in eórum sorte perpétua,
atque de tua glória semper congáudeat.
Per Christum.

28. Plebis tuæ, quǽsumus, Dómine,
ad te semper corda convérte,
et quam tantis facis patrocíniis adiuvári,
perpétuis non désinas gubernáre præsídiis.
Per Christum.