I. In celebrationibus de tempore

1. In Adventu
Omnípotens et miséricors Deus, cuius Unigéniti advéntum
et prætéritum créditis, et futúrum exspectátis,
eiúsdem advéntus vos illustratióne sanctíficet
et sua benedictióne locuplétet.
R. Amen.
In præséntis vitæ stádio reddat vos in fide stábiles,
spe gaudéntes, et in caritáte efficáces.
R. Amen.
Ut, qui de advéntu Redemptóris nostri
secúndum carnem devóta mente lætámini,
in secúndo, cum in maiestáte sua vénerit,
prǽmiis ætérnæ vitæ ditémini.
R. Amen.
Et benedíctio Dei omnipoténtis,
Patris, et Filii, + et Spíritus Sancti,
descéndat super vos et máneat semper.
R. Amen.

2. In Nativitate Domini
Deus infinítæ bonitátis,
qui incarnatióne Fílii sui mundi ténebras effugávit,
et eius gloriósa nativitáte
hanc noctem (diem) sacratíssimam irradiávit,
effúget a vobis ténebras vitiórum,
et irrádiet corda vestra luce virtútum.
R. Amen.
Quique eius salutíferæ nativitátis gáudium magnum
pastóribus ab Angelo vóluit nuntiári,
ipse mentes vestras suo gáudio ímpleat,
et vos Evangélii sui núntios effíciat.
R. Amen.
Et, qui per eius incarnatiónem terréna cæléstibus sociávit,
dono vos suæ pacis et bonæ répleat voluntátis,
et vos fáciat Ecclésiæ consórtes esse cæléstis.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

3. Initio anni
Deus, fons et orígo totíus benedictiónis,
grátiam vobis concédat,
benedictiónis suæ largitátem infúndat,
atque per totum annum vos salvos et incólumes prótegat.
R. Amen.
Custódiat fídei vobis integritátem,
tríbuat spei longanimitátem,
perseverántem usque ad finem
cum sancta patiéntia caritátem.
R. Amen.
Dies et actus vestros in sua pace dispónat,
preces hic et ubíque exáudiat,
et ad vitam ætérnam felíciter vos perdúcat.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

4. In Epiphania Domini
Deus, qui vos de ténebris vocávit in admirábile lumen suum,
suam vobis benedictiónem benígnus infúndat,
et corda vestra fide, spe et caritáte stabíliat.
R. Amen.
Et quia Christum sequímini confidénter,
qui hódie mundo appáruit lux relúcens in ténebris,
fáciat et vos lucem esse frátribus vestris.
R. Amen.
Quátenus, peregrinatióne perácta,
perveniátis ad eum, quem magi stella prǽvia quæsiérunt,
et gáudio magno, lucem de luce,
Christum Dóminum invenérunt.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

5. De Passione Domini
Deus, Pater misericordiárum, qui Unigéniti sui passióne
tríbuit vobis caritátis exémplum,
præstet ut, per servítium Dei et hóminum,
percipiátis suæ benedictiónis ineffábile donum.
R. Amen.
Ut ab eo sempitérnæ vitæ munus obtineátis,
per cuius temporálem mortem, ætérnam vos evádere créditis.
R. Amen.
Quátenus, cuius humilitátis sequímini documénta,
eius resurrectiónis possideátis consórtia.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

6. Tempore paschali
Deus, qui per resurrectiónem Unigéniti sui
dignátus est vobis bonum redemptiónis
adoptionísque conférre,
sua benedictióne vos tríbuat congaudére.
R. Amen.
Et quo rediménte percepístis donum perpétuæ libertátis,
eo largiénte hereditátis ætérnæ consórtes éffici valeátis.
R. Amen.
Et cui resurrexístis in baptísmate iam credéndo,
adiúngi mereámini in pátria cælésti nunc recte vivéndo.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

7. In Ascensione Domini
Benedícat vos omnípotens Deus,
cuius Unigénitus hodiérna die cælórum alta penetrávit,
et vobis, ubi est ipse, ascendéndi áditum reserávit.
R. Amen.
Concédat ut, sicut Christus post resurrectiónem suam
visus est discípulis maniféstus,
ita vobis in iudícium véniens
appáreat pro æternitáte placátus.
R. Amen.
Et qui eum consedére Patri in sua créditis maiestáte,
ipsum usque in finem sǽculi vobíscum permanére
secúndum eius promissiónem læti valeátis experíre.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

8. De Spiritu Sancto
Deus, Pater lúminum, qui discipulórum mentes
Spíritus Parácliti infusióne dignátus est illustráre,
sua vos fáciat benedictióne gaudére,
et perpétuo donis eiúsdem Spíritus abundáre.
R. Amen.
Ignis ille, qui super discípulos mirándus appáruit,
corda vestra ab omni malo poténter expúrget,
et sui lúminis infusióne perlústret.
R. Amen.
Quique dignátus est in uníus fídei confessióne
diversitátem adunáre linguárum,
in eádem fide perseveráre vos fáciat,
et per illam a spe ad spéciem perveníre concédat.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

9. Per annum, I
Benedícat vobis Dóminus, et custódiat vos.
R. Amen.
Illúminet fáciem suam super vos, et misereátur vestri.
R. Amen.
Convértat vultum suum ad vos, et donet vobis suam pacem.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

10. Per annum, II
Pax Dei, quæ exsúperat omnem sensum,
custódiat corda vestra et intellegéntias vestras
in sciéntia et caritáte Dei,
et Fílii sui, Dómini nostri Iesu Christi.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

11. Per annum, III
Omnipotens Deus sua vos cleméntia benedícat,
et sensum in vobis sapiéntiæ salutáris infúndat.
R. Amen.
Fídei documéntis vos semper enútriat,
et in sanctis opéribus, ut perseverétis, effíciat.
R. Amen.
Gressus vestros ad se convértat,
et viam vobis pacis et caritátis osténdat.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

12. Per annum, IV
Deus totíus consolatiónis dies vestros in sua pace dispónat,
et suæ vobis benedictiónis dona concédat.
R. Amen.
Ab omni semper perturbatióne vos líberet,
et corda vestra in suo amóre confírmet.
R. Amen.
Quátenus donis spei, fídei et caritátis dívites,
et præséntem vitam transigátis in ópere efficáces,
et possítis ad ætérnam perveníre felíces.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

13. Per annum, V
Omnípotens Deus univérsa a vobis advérsa semper exclúdat,
et suæ super vos benedictiónis dona propitiátus infúndat.
R. Amen.
Corda vestra effíciat divínis inténta elóquiis,
ut repléri possint gáudiis sempitérnis.
R. Amen.
Quátenus, quæ bona et recta intellegéntes,
viam mandatórum Dei inveniámini semper curréntes,
et cívium supernórum efficiámini coherédes.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

14. Per annum, VI
Benedícat vos Deus omni benedictióne cælésti,
sanctósque vos et puros
in conspéctu suo semper effíciat;
divítias glóriæ suæ in vos abundánter effúndat,
verbis veritátis ínstruat, Evangélio salútis erúdiat,
et caritáte fratérna semper locuplétet.
Per Christum Dóminum nostrum.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.


II. In celebrationibus de Sanctis

15. De beata Maria Virgine
Deus, qui per beátæ Maríæ Vírginis partum
genus humánum sua vóluit benignitáte redímere,
sua vos dignétur benedictióne ditáre.
R. Amen.
Eiúsque semper et ubíque patrocínia sentiátis,
per quam auctórem vitæ suscípere meruístis.
R. Amen.
Et qui hodiérna die devótis méntibus convenístis,
spiritálium gaudiórum cælestiúmque præmiórum
vobíscum múnera reportétis.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

16. De sanctis Petro et Paulo
Benedícat vos omnípotens Deus,
qui in beáti Petri confessióne vos salubérrima stabilívit,
et per eam in Ecclésiæ soliditáte fídei fundávit.
R. Amen.
Et quos beáti Pauli instrúxit indeféssa prædicatióne,
suo semper exémplo dóceat Christo fratres lucrifácere.
R. Amen.
Ut Petrus clave, Paulus verbo,
ope intercessiónis utérque
in illam pátriam nos certent indúcere,
ad quam meruérunt illi, alter cruce, alter gládio,
felíciter perveníre.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

17. De Apostolis
Deus, qui vos in apostólicis tríbuit consístere fundaméntis,
benedícere vobis dignétur
beatórum Apostolórum N. et N. (beáti Apóstoli N.)
méritis intercedéntibus gloriósis.
R. Amen.
Et apostólicis præsídiis vos pro cunctis fáciat testes veritátis,
qui vos eórum munerári documéntis vóluit et exémplis.
R. Amen.
Ut eórum intercessióne
ad ætérnæ pátriæ hereditátem perveníre possítis,
per quorum doctrínam fídei firmitátem possidétis.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

18. De omnibus Sanctis
Deus, glória et exsultátio Sanctórum,
benedícat vos benedictióne perpétua,
qui vobis tríbuit exímiis suffrágiis roborári.
R. Amen.
Eórum intercessióne a præséntibus malis liberáti,
et exémplis sanctæ conversatiónis instrúcti,
in servítio Dei fratrúmque inveniámini semper inténti.
R. Amen.
Quátenus cum iis ómnibus
valeátis illíus pátriæ vos gáudia possidére,
in qua fílios suos supérnis coniúngi cívibus
in pace perpétua sancta lætátur Ecclésia.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.


III. Aliæ benedictiones

19. In dedicatione ecclesiæ
Deus, Dóminus cæli et terræ,
qui vos hódie ad huius domus dedicatiónem adunávit,
ipse vos cælésti benedictióne fáciat abundáre.
R. Amen.
Concedátque vobis fíeri templum suum
et habitáculum Spíritus Sancti,
qui omnes fílios dispérsos vóluit in Fílio suo congregári.
R. Amen.
Quátenus felíciter emundáti,
habitatórem Deum in vobismetípsis possítis habére,
et ætérnæ beatitúdinis hereditátem
cum ómnibus Sanctis possidére.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.

20. In celebrationibus pro defunctis
Benedícat vos Deus totíus consolatiónis,
qui hóminem ineffábili bonitáte creávit,
et in resurrectióne Unigéniti sui
spem credéntibus resurgéndi concéssit.
R. Amen.
Nobis, qui vívimus, véniam tríbuat pro peccátis,
et ómnibus defúnctis locum concédat lucis et pacis.
R. Amen.
Ut omnes cum Christo sine fine felíciter vivámus,
quem resurrexísse a mórtuis veráciter crédimus.
R. Amen.
Et benedíctio Dei omnipoténtis,
Patris, et Fílii, + et Spíritus Sancti,
descéndat super vos et máneat semper.
R. Amen.